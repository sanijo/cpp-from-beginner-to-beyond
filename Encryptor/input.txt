OD KORONAVIRUSA u Karlovačkoj županiji umire svaki drugi hospitalizirani pacijent, priopćio je u srijedu županijski Stožer civilne zaštite koji u zadnja 24 sata broji novih 47 zaraženih i dvije umrle osobe.

"Od hospitaliziranih i u drugim bolnicama umire svaki drugi pacijent jer se hospitaliziraju ljudi koji razviju teži oblik bolesti, a covid još nije nešto izlječivo", rekao je Hini ravnatelj karlovačke bolnice Nikša Antica.

Antica, koji u vrijeme pandemije koordinira radom svih triju bolnica, kazao je da umrle 254 osobe, odnosno svaka druga hospitalizirana, pokazuju da je koronavirus neizlječiva bolest te da pacijent prije svega ovisi o svom imunitetu.

Naglasio je da medicina nije svemoguća, pogotovo kad koronavirus napadne dijabetičare i pulmološke bolesnike, ljude s kardiovaskularnim problemima i pretile.

"Upravo te njihove probleme virus strmoglavi i medicina je nemoćna", poručio je.

U bolnicama Karlovačke županije jučer su umrle dvije osobe, novohospitaliziranih je šest, a devet je otpušteno, pa je sada na hospitalizaciji ukupno 88 covid-pozitivnih pacijenata - u Karlovcu 42, u Dugoj Resi 29 i u Ogulinu 17.

U županiji je od koronavirusa do sada oboljelo 7518 osoba.
